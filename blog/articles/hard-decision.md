# داستان یک تصمیم سخت

![Hard Desicion](/articles/fandoghpaas-community-banner.png "Hard Desicion")

همانطور که همه در جریان هستیم، شرایط فعلی اقتصادی کشور عزیزمان ایران تبدیل به گلوگاهی بسیار تنگ و سخت برای تمام اقشار جامعه شده است و کمتر کسی پیدا می‌شود که از این شرایط رضایت داشته باشد. متاسفانه به دلیل این نابسامانی‌ها، شاهد ضرر و زیان و حتی خاتمه کار برخی کسب‌و‌کارها بوده‌ایم که این مورد خود باعث توقف چرخ پویایی و رشد خواهد شد.

سکوی ابری فندق کار خود را به عنوان یک سکوی ابری عمومی، از دل همین کشور شروع کرد و بدون اتصال به هر گونه منبع خصوصی یا غیر خصوصی و با اتکا بر سرمایه‌های داخلی افراد حاضر در مجموعه تلاش کرده تا کیفیتی در خور کاربران این سکو ارائه دهد. خوشبختانه طی ۳ سال گذشته هر روز مورد لطف و توجه هرچه بیشتر جامعه نرم‌افزاری ایران قرار گرفتیم و جایگاه فعلی سکوی ابری فندق را مدیون همین لطف و دوستی‌های ریشه افکنده در دل عموم کاربران میبینیم.

عامل اصلی برای بقا و ادامه حیات یک محصول، فروش و کسب درآمدِ آن محصول است و سکوی ابری فندق هم از این ماجرا مستثنا نیست؛ **اما از سوی دیگر بر این باوریم که نمی‌توان یک سکوی ابری عمومی بود، بدون آنکه شرایط عمومی کاربران را در نظر گرفت!**

متاسفانه درست یا نادرست، شرایط معیشتی و اقتصادی همگان به شرایط سیاسی گره خورده است و تا امروز در سکوی ابری فندق تمام تلاشمان را کردیم تا این سختی‌ها را به عنوان کارآفرین به جان خریده و خود هزینه آن را تا جای ممکن متحمل شویم و افتخارمان این است که با تمام فراز و نشیب‌های قیمت ارز و تورم ۲ سال گذشته، هیچ تغییری در قیمت خدمات سکو صورت نگرفته است؛ اما در شرایط فعلی در جایگاهی قرار گرفته‌ایم که علی رغم میل تک تک افراد حاضر در مجموعه سکوی ابری فندق، مجبور به افزایش قیمت خدمات هستیم!

بر خلاف تمام سختی‌ها و ناملایمات، ما در سکوی ابری فندق تصمیم گرفته‌ایم تا انتهای پاییز افزایش قیمت را اعمال نکنیم، **به امید آنکه بدون تدبیر :)** شرایط بهتر شده و لبخند و آرامش دوباره بر لبان و دل‌های جامعه استارتاپی و عموم مردم ایران نقش ببندد.
