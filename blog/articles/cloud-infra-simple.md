# زیرساخت ابری به زبان ساده

در این پست تلاش کردیم به صورت خلاصه زیرساخت‌های ابری رو برای عموم توضیح بدیم.

![fandogh-pass-banner](/articles/fandogh-paas-banner.png "fandogh-paas-banner")

شاید روزی که تصمیم به ارائه سکوی ابری عمومی گرفتیم، حتی فکرش رو هم نمی‌کردیم و حواسمون نبود که قبل از ما چیزی به این صورت وجود نداشت و به عنوان اولین سکوی ابری عمومی ایران بار و فشار خیلی زیاد میتونه برای ما ایجاد بشه.

داستان پیدایش سکوی ابری فندق، از روزی شروع شد که یک تیم نرم‌افزاری که عموما همه با هم دوست بودن و سابقه همکاری و فعالیت‌های فردی و تیمی در پروژه‌های مختلف با مقیاس‌های متفاوت، از راه‌اندازی زیرساخت بانکی و سازمانی تا پروژه‌های استارتاپی و حتی فریلنسری رو داشتن؛ تصمیم گرفتن به دلیل نبود سکوی ابری عمومی، پروژ‌ه‌ای رو شروع کنند که امروز با نام سکوی ابری فندق شناخته میشه.

در آینده در یک پست جداگانه در مورد اینکه فندق چطوری و با چه هدفی ایجاد شد به صورت کامل صحبت می‌کنیم. در این مقاله قصد داریم به صورت خیلی ساده و خلاصه براتون تعریف کنیم که فندق و در حالت کلی سکوی ابری یا PaaS چیه و چه کمکی به روند توسعه ما خواهد کرد.


## تاریخچه پیدایش Cloud Computing

شاید بد نباشه بدونید که Cloud Computing قدمت زیادی داره و به سال ۱۹۶۰ برمی‌گرده، زمانی که Joseph Carl Robnett Licklider در ARPANET معروف سعی داشت تا کاربران و داده‌ها رو در هر نقطه‌ای به هم متصل کنه.

بعد از اون در سال ۱۹۸۳ اولین ارائه‌های عمومی این خدمات در قالب Cloud Storage توسط CompuServe به کاربران داده شد؛ به این صورت که اون‌ها می‌تونستن داده‌های خودشون رو به صورت محدود روی دیسک‌های ذخیره‌سازی آپلود کنند.

سال‌ها بعد شرکت SalesForce در سال ۱۹۹۹ تصمیم به ارائه خدمات Enterprise گرفت و این خدمات ابری رو در قالب یک وب‌سایت ساده به کاربران خودش ارائه کرد و این اقدام از اولین سنگ بناهای خدمات ابری به حساب میاد. بعد از این شرکت‌های زیادی به این خدمات روی آوردن مثل Amazon که امروزه با اسم تجاری AWS شناخته میشه و از پیشتازان خدمات ابری به حساب میاد.

> توجه داشته باشید عبارت X as a Service به این معناست که هر چیزی (X) به عنوان سرویسی پیش‌ساخته در اختیار شما قرار خواهد گرفت.

## سرویس‌های زیرساختی به زبان عامیانه
بیاید اینطوری تصور کنیم که شما قصد ساخت یک خانه رو دارید.

-   **مدل On Premise**
اگر قصد دارید از مرحله خریداری زمین تا پی ریزی و ساخت و سفید کاری و نازک کاری و طراحی داخلی رو خودتون انجام بدید، همه چیز به عهده شما خواهد بود و خب طبیعتا ساختار از ۰ تا ۱۰۰ همان چیزی خواهد بود که شما دوست دارید اما در عوض معایبی مثل هزینه بالا، ریسک اشتباه و مسائلی از این دست در پیش روی شما قرار میگیره.
    
-   **مدل IaaS یا Infrastructure as a Service**
در این حالت فرض کنید یک سری زمین به صورت پیش‌ساخته و پی‌ریزی شده وجود دارند و شما دیگر نگرانی از بابت امور زیرساختی ندارید ولی در عوض همچنان وظیفه ساخت بر عهده شما خواهد بود.
    
-   **مدل PaaS یا Platform as a Service**
در این حالت خانه‌هایی به صورت خام و پیش‌ساخته (PaaS) در اختیار شما قرار می‌گیرد که در مکان‌های مطمئنی (IaaS) قرار گرفته‌اند. شما آزادید تعیین کنید ساختمان شما چند طبقه باشد و طراحی داخلی آن کاملا در اختیار شما خواهد بود و همچنین هزینه‌ی شما به صورت چشم‌گیری کاهش خواهد یافت.
    
-   **مدل SaaS یا Software as a Service**
این قبیل خدمات مانند هتل‌ها می‌مانند، شما هیچ انتخابی در مورد مکان‌ آن‌ها، طراحی و یا ساخت آن‌ها ندارید و تنها حق انتخاب شما در این است که هتلی نزدیک به سلیقه و بودجه خود انتخاب نمایید چرا که همه چیز از قبل در هتل‌ها طراحی و مستقر شده است.

## سرویس‌های زیرساختی به زبان تخصصی
سرویس‌های زیرساختی به صورت خلاصه و کلی به ۴ دسته زیر تقسیم می‌شوند:

![infra-table-fandoghpaas](/articles/infra-table-fandoghpaas.png "infra-table-fandoghpaas")


-   **مدل On Premise**
یعنی سرور‌ها و زیرساخت به صورت کامل در اختیار شما قرار دارند و مدیریت آن بر عهده شما خواهد بود. در این حالت شما به متخصص‌های شبکه نیاز خواهید داشت و هزینه شما در بیشیته‌ترین حالت ممکن خواهد بود.
    
-   **مدل IaaS یا Infrastructure as a Service**
در این سرویس‌ها مدیریت زیرساخت بر عهده ارائه دهنده خدمات است و شما به عنوان کاربر وظیفه مدیریت سیستم‌عامل و مسائل دیگر را بر عهده خواهید داشت. به عنوان مثال سرویس‌های ارائه دهنده سرور‌های مجازی مثل AWS و Google Cloud از این دست خدمات حساب می‌شوند. در این حالت بسته به مقیاس و بزرگی کسب‌و‌کارتان شما همچنان به مهندسین شبکه و حتی DevOps نیاز خواهید داشت ولی نسبت به On Premise هزینه‌های شما کمتر خواهد بود.
    
-   **مدل PaaS یا Platform as a Service**
سرویس‌های PaaS یا همان سکوهای ابری دایره خدمات گسترده‌تری را به نسبت IaaS به شما ارائه می‌کنند؛ به نحوی که مدیریت زیرساخت کاملا بر عهده سرویس‌دهنده بوده و شما به عنوان کاربر می‌توانید تمام تمرکز خود را صرف توسعه محصولات و اپلیکیشن‌های خود نمایید. به عنوان مثال سرویس‌هایی مثل سکوی ابری فندق یا Heroku از این دست خدمات حساب می‌شوند. در این حالت نیاز شما به مهندسین شبکه و DevOps به صفر رسیده و دیگر نگرانی مدیریت زیرساخت نخواهید داشت و می‌توانید به روند گذشته خود، یعنی همان توسعه محصول با همان تعداد اعضای تیم خود ادامه دهید.
    
-   **مدل SaaS یا Software as a Service**
در سرویس‌های SaaS دیگر کنترل چیزی بر عهده کاربر نیست و ارائه دهنده تمام مدیریت زیرساخت و نرم‌افزار را برعهده دارد و شما می‌توانید بدون داشتن هرگونه دغدغه مدیریتی از این سرویس‌ها استفاده کنید. به عنوان مثال سرویس‌های ایمیل از این دست خدمات حساب می‌شوند. در این حالت شما همچنان زیرساخت احتیاج خواهید داشت با این تفاوت که بخشی از نیاز خود را به صورت کامل از یک ارائه دهنده دیگر با هزینه‌ای به مراتب پایین‌تر از ساخت ۰ تا ۱۰۰ آن، تامین و دریافت می‌کنید.

یکی دیگر از امکانات رایگان گیت‌لب، ابزاری است به نام gitlab-ci که به کمک آن می‌توانید سناریو‌های مختلف برای ci/cd ایجاد کنید.


## سکوی ابری فندق
حال بعد از توضیحاتی که داده شد، می‌توان نتیجه گرفت که سکوی ابری فندق در لایه PaaS یا Platform as a Service قرار می‌گیرد.

توسعه‌دهندگان و شرکت‌ها در هر مقیاسی می‌توانند با استفاده از سکوهای ابری از مزایای بسیاری بهره‌مند شوند (که در مقاله‌ای جداگانه به تفصیل در مورد آن‌ها توضیح خواهیم داد ) و در مقابل تا ۷۰ درصد از هزینه‌های توسعه و زیرساختی ایشان کاسته خواهد شد.
 شما می‌توانید برای آشنایی بیشتر با خدمات سکوی ابری فندق به سایت ما به آدرس [](https://fandogh.cloud/) [وب‌سایت سکوی ابری فندق](https://fandogh.cloud/) مراجعه کنید.
